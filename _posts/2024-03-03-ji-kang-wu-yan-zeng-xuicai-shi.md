---
layout: mypost
title: 嵇康《五言贈秀才詩》
author: 嵇康
categories: [抄錄, 嵇康, 竹林七賢]
---

> 抄錄竹林七賢之一的嵇康《五言贈秀才詩》。

雙鸞匿景曜。戢翼太山崖。

抗首漱朝露。晞陽振羽儀。

長鳴戲雲中。時下息蘭池。

自謂絕塵埃。終始永不虧。

何意世多艱。虞人來我維。

雲網塞四區。高羅正參差。

奮迅勢不便。六翮無所施。

隱姿就長纓。卒為時所羈。

單雄翩獨逝。哀吟傷生離。

徘徊戀儔侶。慷慨高山陂。

鳥盡良弓藏。謀極身必危。

吉凶雖在己。世路多嶮巇。

安得反初服。抱玉寶六奇。

逍遙遊太清。攜手長相隨。
